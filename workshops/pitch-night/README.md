---
name: Hackum Pitch Night
description: Business Pitch болон уг эвент дээр юу болдог талаар танилцацгаая
author: "@ulziibox"
img: "https://ideas.ted.com/wp-content/uploads/sites/3/2019/10/web_ready_audience-needs_v01.jpg?w=750"
---

Заа бүгдээрээ сайн байцгаана уу? Та хэддээ Pitch гэж юу болох Hackum Pitch Night дээр юу болдог, хэрхэн бэлдэх талаар багахаан мэдээлэл хүргье.

# Business Pitch гэж юу вэ?

![Pitch](https://ideas.ted.com/wp-content/uploads/sites/3/2019/10/web_ready_audience-needs_v01.jpg?w=750)

Business Pitch гэдэг нь өөрийн төслөө маш богинохон хугацаанд төслийг тань бодит болгож чадах хүмүүсийн өмнө бүрэн танилцуулж хамтрагч эсвэл хөрөнгө оруулагч олох боломжийг бүрдүүлдэг илтгэлийг хэлдэг. Өөрөөр хэлбэл хөрөнгө оруулагчдад танд зарцуулах цаг тун бага байх ба олдсон хэдхэн минутын боломжиндоо эхний ээлжинд тэдгээр хүмүүсийн анхаарлыг өөрийн багтаа, өөрийн төсөлдөө татаж дараагийн шатанд хүргэх гүүрийг бүрдүүлэх хэрэгтэй. Үүнийг Pitch гэж ойлгож болно. Хэрвээ тэр хугацаандаа хангалттай хүмүүсийн анхаарлыг татаж чадсан бол цаашлаад олон уулзалтыг товлож төслөө илүү дэлгэрэнгүй танилцуулж бодит болгох боломж танд бүрдэх юм. 

# Тэгвэл Hackum Pitch Night дээр юу болдог вэ?

![Hackum Pitch Night 2022](https://blogger.googleusercontent.com/img/a/AVvXsEinhikln2dt1nLWkspQ9b9DxTL087WlEBilomRzT-ch7KZYImJxPZEAcwLTszVPH-AdFMCOKGTWT6sS08jP6BmPKMPKEVFHzCBq3jukTBSqVs0OztJ2D_aYgtSJfRvq4mBoLz7_sIDl_PjviNAsmvX5Yq4QLWq86bDG5Et74wiezYzICbm_8DY2gtu8=s16000)

Манай клуб нь дотоод гишүүдээ багт хуваарилж жил бүр уламжлан болгон уг тэмцээнийг зохион байгуулдаг. Баг тус бүр өгөгдсөн сэдвийн хүрээнд санаагаа боловсруулж, бизнес болон бусад төлөвлөгөөг гарган бусад гишүүд, шүүгчдийн өмнө 3-5 минутын хугацаанд сонирхолтой байдлаар илтгэлээ буюу бэлдсэн <b>Pitch</b>-ээ тавьдаг юм. Уг тэмцээнд та оролцсоноор багаар ажиллах, brainstorm хийх, сонирхолтой санаанууд гаргах, бусдын өмнө санаагаа богинохон хугацаанд танилцуулж сурах, бусад үеийнхэнтэйгээ эерэгээр өрсөлдөх гээд олон төрлийн чадвар болон боломжуудыг өөртөө авна. Миний хувьд анх 2019 онд клубийнхээ Pitch Night дээр "Шийтгэлийн сан" хэмээх санаагаар оролцож байсан ба ялж чадаагүй ч санааг маань манай клубийн төгсөгч гишүүд /тухайн үед хамт өрсөлдөж байсан гишүүд/ маань нийлж "Mangaa" хэмээх нэртэйгээр сонирхолтой шийтгэлийн сантай entertainment төрлийн гар утасны апп бүтээж олон мянган хэрэглэгчидтэй болж чадсан. Тэр санааны хувьд гэвэл бид найзууд, гэр бүл гээд дотны хүмүүстэйгээ янз бүрийн тоглоом тоглоод нэгнийгээ шийтгэх гэхээр нэг л уйтгартай, нэгэн хэвийн шийтгэлүүд л толгой дотор орж ирээд байдаг болохоор янз бүрийн хүмүүсийн үүсгэсэн төрөл бүрийн солиотой, сонирхолтой шийтгэлүүдийг нэг дор багтаагаад хүрд эргүүлэн шийтгэлээ олох боломжийг бүрдүүлдэг. Ер нь бол ёстой гоё санаа байсан. Одоо тэгээд бүтээгдэхүүн болоод гарчихсан байгаад нь тун их баяртай байгаа. Энэ мэтчилэн Hackum Pitch Night дээр оюутан залуус маань маш олон төрлийн сонирхолтой санаанууд гарган хоорондоо өрсөлдөж нэгэн үдшийг бүтээлчээр, хөгжилтэйгөөр өнгөрүүлдэг билээ.

# Pitch бэлдэхэд хувийн зүгээс өгөх зөвлөгөө

Тэгвэл та хаанаас эхлэхээ мэдэхгүй байвал танд хувийнхаа зүгээс бяцхан зөвлөгөө өгье. Би оюутан байх хугацаандаа иймэрхүү төрлийн олон хакатон, тэмцээн уралдаанд идэвхтэй оролцдог байсан ба үүний үр дүнд салбар бүрийн олон хүмүүстэй хамт ажиллаж, тэдгээртэй ойлголцох, хэний ч өмнө гараад өөрийгөө зөвөөр илэрхийлээд санаагаа танилцуулах чадварт тодорхой хэмжээнд суралцаж чадсан гэж боддог. Ямартай ч оролцдоггүй байсан бол одоогийнх шигээ лав байж чадахгүй гэдэгт 100% итгэлтэй байна. Заа тэгэхээр зөвлөгөө гэвэл

### 1. Багийнхантайгаа сайн танилц, ажилла

Баг бүрт олон төрлийн чадвар, туршлагатай хүмүүс байдаг болохоор хүн тус бүртэй сайн танилцаж чадсанаар танд илүү олон боломж бүрдэнэ. Ярилцаж танилцсаны эцэст үнэхээр гоё загвартай Presentation хүртэл хийдэг хүн гараад ирэхийг үгүйсгэхгүй. Жижигхээн зүйл хүртэл танд болон танай багт том тус хүргэж чадна. Мөн ажлуудаа тэнцүү хувиаралж, хүн бүрт үүрэг даалгавар өгөхөө мартуузай.

### 2. Сайн ярилц

Хамгийн гол зүйл нь санаа. Сайн санаа олохын тулд багаараа сайн ярилцаж brainstorm сайн хийх хэрэгтэй. Эцсийн эцэст шүүгчид танай багийн гол санаан дээр л дийлэнх оноог өгнө. Тийм учраас бүх гишүүд санал нийлээд "Wow, энэ бүр ёстой гоё санаа байна" гэж бодтол нь санаануудаа уралдуулах хэрэгтэй. Гоё санаа гаргаж чадвал тэр шөнө толгой дотор чинь бодогдоод инээд чинь хүрээд нойр чинь барагтай л хүрэхгүй гэдэгт итгэлтэй байна хаха. 

### 3. Судалгаагаа сайтар хийгээрэй

Хэдий гоё санаа байсан ч хэн нэгэнд хэрэггүй бол тэгээд л урамгүй дээ. Тийм учраас эцсийн хэрэглэгчээ тодорхойлох, яг хүмүүсийн асуудлыг тодорхой түвшинд шийдэж чадах уу гэх мэт асуудлуудаа нэгт тавьж ул суурьтай, судалгаатай хандсан нь дээр. Түүнийгээ ч гэсэн илтгэл дээрээ нүүр бардам гоёоор оруулаарай. Тэгж чадвал танай илтгэлийг сонсоод хүмүүс танай багт, танай санаанд итгэх итгэл нь тодорхой хувиар дээшилнэ. Хоосон багаас нэг ч гэсэн судалгаатай баг өндөр оноо авдаг жамтай. 

### 4. Илтгэлээ сайн бэлд

Аягүй дажгүй санаа, гэхдээ илтгэлээ тааруу хийгээд өгөгдсөн богинохон хугацаандаа санаагаа гүйцэт танилцуулж чадахгүй бол бүр тун харамсалтай, бүр үнэхээр уйлмаар санагддаг юм билээ хаха. Тэгэхээр эртнээс илтгэлийнхээ эхний слайдаас эхлээд бүх зүйлээ сайтар бэлдээрэй. Миний хувьд хамгийн эхлээд илтгэлийнхээ бүх хэсгүүдийг том зургаар нь төсөөлөөд ерөнхийд нь гаргах санаагаа тэмдэглэлийн дэвтэр дээрээ буулгадаг. Араас нь хэсэг бүр дээр нь ажиллаад нэмэх зүйлээ нэмээд, хасах зүйлсээ хасаад явдаг. Хамгийн сүүлд нь цаг гүйлгэж байгаад хугацаандаа багтаж байгаа эсэхээ сайтар гэгч нь шалгадаг. Тэгээд л араас нь бэлдсэн илтгэлээ хоолоо идэж байхдаа, автобусанд явж байхдаа, алхаж байхдаа ч хүртэл эхнээс нь амандаа уншаад л бодоод л яваад байдаг. Ингэснээр яг илтгэл тавих үедээ сандрал тун багатай байж чаддаг.

### 5. Сэтгэлээсээ хандаад сайтар хөгжилдөөд ав

Хамгийн сүүлд өгөх зөвлөгөө маань зүгээр л сайн сэтгэл гарга. Сэтгэл гаргасан бүтээл, зүгээр л аргацаагаад өнгөрөөсөн зүйл хоёрыг хэн ч хараад мэдэж чадна. Тийм болохоор бусдын өмнө бардам байхын тулд сэтгэлээ шингээж, үнэн зүрхнээсээ яаж чанартай болгох уу, яаж сайжруулах уу гэдэгт цагаа сайн гаргаад өгөөрэй. Бүх зүйлийн ард гарсны дараа ямар ч үр дүнд хүрсэн та сэтгэл гаргасан болохоор ямар нэгэн чадварт суралцсан л байж таарна. Яг тэр мэдрэмж аягүй гоё байдаг болохоор хэлж байгаа юм шүү. Тэгээд мэдээж энэ бол дүн авахын төлөөх хичээл биш яг өөрийнхөө төлөө, тодорхой хэмжээнд сайжрахын төлөө хийж байгаа зүйл болохоор хэдий дарамттай санагдсан ч гэсэн сэтгэлээ гаргаж хөгжилдөж хийгээрэй. Тэгэхгүй бол уйтгартай, залхуутай санагдана шүү.   

Заа цаашаа зөндөө олон зөвлөгөө өгмөөр байгаа ч гэсэн хэтэрхий уйтгартай, урт нийтлэл болчиж магадгүй болохоор энэ хүргээд болилоо. Гэхдээ хөгжилдөхөө ерөөсөө мартаж болохгүй шүү. Хэдий хэцүү, эсвэл санаа чинь хэнд ч хэрэггүй санагдаж байгаа ч гэсэн хичээж байгаад жижиг ч хамаагүй нэг зүйлийн ард гарна гэдэг ёстой гоё мэдрэмж. Тийм болохоор хичээгээрэй. Амжилт хүсье.

## Хаалтын тэмдэглэл

Сонирхолтой байж магадгүй гээд 2017 онд буюу клубийн хамгийн анхны Pitch Night-н жижигхээн тойм видеог доор үлдээлээ. Бусад жилүүдийн зургуудыг клубийнхаа фэйсбүүк хуудсаас үзээрэй. 

[![Hackum Pitch Night 2017](https://i.ytimg.com/vi/jVVYdGDyFPQ/hqdefault.jpg?sqp=-oaymwEcCNACELwBSFXyq4qpAw4IARUAAIhCGAFwAcABBg==&rs=AOn4CLDmQVv0rhE5DgL3q1syNU2ZzR-VOQ)](https://www.youtube.com/watch?v=jVVYdGDyFPQ)

